[
    {
        "类型": [
            "节日、节气/七月"
        ],
        "古诗名": "成化二年春王师平南夷而释其降七月班师既断藤峡伪降元凶侯郑昂王牛儿如前诱党复叛偷攻浔江不利遁过浔江之南移檄抚招执迷不从复偷劫北流容县恶极罪大不可容乃于是岁十一月躬督诸将将兵掎角进剿甫三月已俘郑昂至军寘诸重典牛儿亦授首斩其党四千九百有奇归所掠士民子女二千七百人浔梧高雷廉诸处地方复宁诚朝廷威德所致也师还驻苍梧登控粤亭读张方伯廷玺所作亭记见其纪此出师有举网竭泽之言因窃叹古之贤将相奉辞伐罪未尝妄杀人以要功竭泽岂忍言然是贼也毒虐无极冥顽不悔与潮之鳄鱼无异不尽戮则吾民之患不已古今人行事凡所以除患救民岂得已哉因赋比体诗一章书之亭中明著圣天子命将出师灭贼之本末传示来世",
        "作者": "韩雍",
        "朝代": "明",
        "内容": [
            "放生池里尽昏昏，",
            "鳄尾重摇苦噬吞。",
            "触网竟归尧佐手，",
            "投文虚负退之恩。",
            "恶溪千里空流血，",
            "泽国三军厌食飧。",
            "还理任公旧钩钓，",
            "相期收取北溟鲲。"
        ]
    },
    {
        "类型": [
            "节日、节气/七月"
        ],
        "古诗名": "张左虞都尉故与余善每过弇中风流谑浪飞白无算余犹以酒客卤莽遇之后稍出其诗余稍稍称善然不觉其异也及集成而丐余为叙因赋诸友篇左虞仅居四十人之一耳去年左虞死余不能往吊以香帛寓之而无主丧者孟秋之朔偶摊书出晒于散帙中探得他诗读之不甚快最后一卷极清新丽雅之致句字有力格韵不凡而忘其谁作以集考之则左虞制也不觉失声而泣吾愧钟子期多矣遂成一七言律而会其子授官奔丧归并书诸友篇寄之俾焚于棺所逝者有知将从夜台沽酒三叫称快余亦可以无憾艺林矣",
        "作者": "王世贞",
        "朝代": "明",
        "内容": [
            "都尉频过白接䍦，",
            "酒酣时自觅钟期。",
            "虽成玄晏先生序，",
            "未表邯郸幼妇碑。",
            "岂为兜鍪宽自狎，",
            "还从凿落误深知。",
            "今晨散帙初开眼，",
            "大雅中兴定不疑。"
        ]
    },
    {
        "类型": [
            "节日、节气/三月"
        ],
        "古诗名": "田器之燕子图　器之自叙云明昌丙辰予从军塞外合虏里山野舍荒凉难以状言春末有双燕亦巢此屋土人不之识屡欲捕之予曲为全护此燕昼出夜归予必开户待之忽一日飞止坐隅都无惊畏巧语移时不去予始悟明日秋社此鸟当归殆留别语也因作一诗赠之云几年塞外历崎危谁谓乌衣亦此飞朝向芦陂知有为莫投茅舍重相依君怜我处频迎语我忆君时不掩扉明日西风悲鼓角君应先去我何归此诗以细字写之为蜡丸系之燕足上明年四月予受代归又八年泰和甲子任潞州观察判官四月十二日偶坐廨舍之含翠堂忽双燕至一飞檐户间一上砚屏予谛视之系足蜡丸故在乃知此鸟盖往年赠诗者也因请同年庞君才卿画为图求诸公赋诗",
        "作者": "庞铸",
        "朝代": "金",
        "内容": [
            "田君才略燕云客，",
            "少年累有安边策。",
            "悔从笔砚取功名，",
            "直要横驰沙漠北。",
            "塞垣春雪白皑皑，",
            "东风未放玄阴开。",
            "乌衣之国定何许，",
            "一双燕子能飞来。",
            "三年驿舍安西道，",
            "眼底莺花无梦到。",
            "忽见低飞入短檐，",
            "此身似向邯郸觉。",
            "君居海东我中原，",
            "相逢乃在穹庐前。",
            "天涯流落俱为客，",
            "感时念远空潸然。",
            "长安何限高高阁，",
            "昼夜风閒开翠幕。",
            "底事猜嫌不往依，",
            "甘从此地风沙恶。",
            "土人嗜肉无仁心，",
            "一生弋猎誇从禽。",
            "有巢幸稳勿浪出，",
            "汝身未必轻千金。",
            "朝来暮去益狎昵，",
            "物我相忘情意一。",
            "但怪重裘积渐添，",
            "元是西风催社日。",
            "须知音巧惟鷾鸸，",
            "忽来坐隅如告辞。",
            "我方留寓未归得，",
            "为君忍赋伤心诗。",
            "诗成自述聊为戏，",
            "系足封之亦无意。",
            "燕已归飞我未归，",
            "刁斗声中忽惊岁。",
            "旄头夜落妖氛收，",
            "嫖姚献凯归神州。",
            "玉关早喜班超入，",
            "北海不闻苏武留。",
            "君才经世宁终枉，",
            "幕府须贤来上党。",
            "别后归期两及瓜，",
            "人间秋燕日来往。",
            "沈沈官舍红芳稀，",
            "葛衣燕居澹忘机。",
            "忽闻巧语入檐户，",
            "大似相识来相依。",
            "一飞檐外窥庭树，",
            "一上屏山惊不去。",
            "解足分明得帛书，",
            "真是当年留别句。",
            "天生万物禽最微，",
            "固耶偶耶吾不知。",
            "古道益远交情醨，",
            "朝恩莫怨云迁移。",
            "当时握手悲别离，",
            "一旦富贵弃如遗。",
            "闻予燕歌应自疑，",
            "慎无示之嗔我讥。"
        ]
    },
    {
        "类型": [
            "节日、节气/中秋"
        ],
        "古诗名": "儒有萨氏子者家无田囊无储始以进士入官为京口录事长行南台辟为掾继而御史台奏为燕廉访架阁官岁馀迁知闽海廉访事又岁馀诏进河北廉访经历皆奉其母以行其禄养也后至元三年八月望舟泊延平津上是夕星河粲然天无翳云月色如白日溪潺潺如乐奏四山环抱如拱如立如侍左右如奔走执事者萨子奉母船上与其妇具酒殽盘馔奉觞继而若妹妹之婿若仆若婢次而进和而不亵谨而怡怡月光荡酒而溪韵杂语笑母叹息舟人醉歌亦相与鼓枻作南歌为乐今夕何夕不知其异乡也昔人所谓游宦最乐乃人乐奉亲之乐实天乐也萨子于是命妇复盥酌酒以酒再拜为母寿而作歌曰",
        "作者": "卢琦",
        "朝代": "元",
        "内容": [
            "龙津秋水涵太虚，",
            "今夕何夕光景殊。",
            "皓月飞镜星贯珠，",
            "河汉泻影垂平芜。",
            "微波漾漾风徐徐，",
            "新凉拂拂飘裙裾。",
            "阿母今年五十馀，",
            "清晨理发云满梳。",
            "起居俨重夫人如，",
            "有子在官名在儒。",
            "奉母禄养南北区，",
            "晨昏不忍离斯须。",
            "荆楚燕赵闽越吴，",
            "今年去官东海隅。",
            "北上咫尺天子都，",
            "官船轧轧如安车。",
            "阿母坐卧同家居，",
            "清溪夜泊不用挐。",
            "坐母船上重褥铺，",
            "芙蓉映水摇𣰽毹。",
            "开瓮酒熟荐新蛆，",
            "秋园采果圃剪蔬。",
            "船尾曲突通行厨，",
            "家鸡水鸭美且腴。",
            "溪鲫鲜大如江鲈，",
            "奉觞酌酒前拜趋。",
            "月波荡酒如浮酥，",
            "子为母寿妇寿姑。",
            "阿妹次进偕婿夫，",
            "酌献亦及婢与奴。",
            "熙熙春盎无亲疏，",
            "行礼有节欢娱俱。",
            "阿母欢乐襟怀舒，",
            "有妇右策儿左扶。",
            "舟人醉饱从欢呼，",
            "鼓枻节曲声呜呜。",
            "四山叠翠如画图，",
            "泉鸣溪石如笙竽。",
            "双壶酒尽杯可沽，",
            "盘馔狼籍溪可鱼。",
            "人间此乐更有无，",
            "异乡到处同里闾。",
            "惟期母寿庄椿踰，",
            "有子愿效还哺乌，",
            "作诗纪实无浮誉。"
        ]
    },
    {
        "类型": [
            "节日、节气/九月"
        ],
        "古诗名": "甲寅九月杪予从江宁入句曲晤林明府仅人因得接黍谷钱中丞之欢同寓崇明寺畅谈捧腹已成三日夕之乐十月朔二鼓别归邻院而宿夜梦与中丞凭高俯视见有搅绵花者梦中幻境其花蒙茸如海风撼浪予谓中丞曰可共作搅绵花诗何如中丞诺之予遂先成二句曰却似白云生谷口还如泻水置平川及旦林紫君相过因与中丞同早饭王大席陈南浦俱在焉饭后相与步城头揽郭外秋色而凭高之意遂忆梦中因语中丞中丞索予续成欲和同游者各属一章即以此为相逢剪拂投赠之雅什也",
        "作者": "释今无",
        "朝代": "清初",
        "内容": [
            "寒衣梦里欲装绵，",
            "新絮茸茸搅暮天。",
            "却似白云生谷口，",
            "还如泻水置平川。",
            "凭高喜接中丞武，",
            "引玉先投野衲笺。",
            "若不吟诗庆相遇，",
            "沾泥心事笑枯禅。"
        ]
    },
    {
        "类型": [
            "节日、节气/九月"
        ],
        "古诗名": "东南山水瑰奇甲天下莫若天台匡庐三茅武彝予尝游焉其以温泉名者如三山之天汤句曲之汤水又尝游焉私怪句曲人颇以牲杀污辱之三山置士卒锔鐍虽不同句曲污辱为王公贵人禁不得一澡浴者黄山予乡闬之名山也距郡城百有馀里未尝一即焉以游癸夘九月某日狂风怒号滕六大作予游焉浴于池甑蒸汤沸其气如饙馏然内池限以石甃外池濒于溪流当水涨龙必潜泳易致湮塞盖地产丹砂故也与句曲三山特异虽知群仙饷以琼琳玉树珍禽缟鹤但恨诸峰巘崿千态万状不能悉睹主其院者永传性宗同游者谢馀庆君善序而诗之者唐某也",
        "作者": "唐桂芳",
        "朝代": "元末明初",
        "内容": [
            "乾坤阖辟何邈绵，",
            "阴阳二气相熬煎。",
            "閟灵毓秀朱砂泉，",
            "香柔清滑珠且圆。",
            "我来欲浣尘俗缘，",
            "垢腻净尽疡痱痊。",
            "是中疑有蛟龙眠，",
            "九夏不竭流涓涓。",
            "浮丘论道玄又玄，",
            "丹成一笑山花妍。",
            "御风飞度天都颠，",
            "俯视下界皆云烟。",
            "或为铃铎车盖悬，",
            "为鸾为鹄时翾翾。",
            "伍伍什什军队然，",
            "兜鍪出没旗旄前。",
            "或如豆兮或如笾，",
            "侍者立者屹不偏。",
            "星罗棋布分市廛，",
            "重重金阙浮金钿。",
            "玲珑刻画如刀镌，",
            "奋迅欲举独回旋。",
            "崩摧不落谁挽牵，",
            "良工难写形蜿蜒。",
            "解衣盘礴郁未宣，",
            "几回阁笔愁笺天。",
            "神閒意足功始全，",
            "轩辕去矣数千年。",
            "岂闻天上葬其仙，",
            "空抱乌号涕泗涟。",
            "道旁荒冢枯藤缠，",
            "新安大好舆籍传。",
            "往往异人多大贤，",
            "紫阳绝学光后先。",
            "城阳问政差比肩，",
            "孰若三十六峰联。",
            "月明秋水开金莲，",
            "玄冥何事擅化权。",
            "遽尔急雪当华筵，",
            "审知慰藉心拳拳。",
            "白鹤屡舞交蹁跹，",
            "伊予短景箭括弦。",
            "休官勇撤广文毡，",
            "五百童儿采药船，",
            "吁嗟沧海成桑田。"
        ]
    },
    {
        "类型": [
            "节日、节气/二月"
        ],
        "古诗名": "癸丑仲春梅长道兄洁诚拨置家缘入海幢将一月修建大悲宝忏深念众生以无明业垢妄造种种能一念回光可以薄宿愆而植新种用是恳祷上及父母下逮亲串凡在梅公相敬相爱之中则以真诚感格仰求拯拔夫舍资财作佛事人或不少舍资财而能洁身洁念则甚少也能洁身洁念时或不少能深知一念回光可以消殒业垢又能扩充其量上及父母下逮亲串此非自信之笃其能如是乎士夫家以理解恃聪明不信有此忏业消垢之事然念念腾腾岂他人哉此固不足与俗人言也梅兄当自信之耳",
        "作者": "释今无",
        "朝代": "清初",
        "内容": [
            "十里香花结胜因，",
            "海幢今复见斯人。",
            "月明起处咒云净，",
            "梵呗高时海色新。",
            "好福已瞻诸佛顶，",
            "真诚犹自拔诸亲。",
            "团圞共话齐眉老，",
            "从此长留鹤岭春。"
        ]
    },
    {
        "类型": [
            "节日、节气/二月"
        ],
        "古诗名": "帝王膺受天命至圣之德格于天心故三光全而寒暑时群生和而万物育是以上天昭锡景贶以彰盛美钦惟皇上统绍鸿基主宰神人宵旰图治至仁孚于海内至信昭于天下华夷效顺海宇清宁雨旸晦明各顺其叙时和岁登家给人足乃永乐十一年春二月皇上再狩北京行庆赏黜陟之典田野之民莫不鼓舞欢跃瞻仰日月之光华以为盛世太平之贺乃夏五月丁未山东兖州府曹县以驺虞来献白质黑章五采绚烂目光如电尾长倍躯起伏蹲卧不扰不惊在廷臣僚洎蛮夷酋长与夫工商舆隶之徒莫不奔走聚观以为希世之遇臣谨按瑞应图曰驺虞义兽也王者德至鸟兽泽洞幽冥则见又云王者有至信之德则应之伏自皇上涖阼以来诸福之物莫不毕至而驺虞之应至是凡两见皇上至仁至信之德昭著于天下故上天锡以非常之瑞不一而足而圣心尤谦抑退让弗以自居拳拳焉申敕臣工以警戒相成之道所以隆国家无穷之庆纳生民于仁寿之中而开万世太平之基者诚亘古所未见而未有者也臣沗职词林躬逢盛事所当作为歌诗以播扬鸿休不敢以浅陋辞谨拜手稽首而献诗曰",
        "作者": "金幼孜",
        "朝代": "明",
        "内容": [
            "圣皇握乾符，",
            "御统膺宝历。",
            "宵衣运神化，",
            "日昃弗遑息。",
            "上追虞周治，",
            "远迈汉唐迹。",
            "礼乐聿昭宣，",
            "人文焕奎壁。",
            "雨旸既顺序，",
            "寒暑靡差忒。",
            "闾阎底丰富，",
            "男女乐耕织。",
            "洪纤悉包含，",
            "物各遂生植。",
            "熙然际时雍，",
            "鼓舞歌帝力。",
            "天心屡眷顾，",
            "祖考亦昭格。",
            "垂休降纯嘏，",
            "咸俾跻寿域。",
            "奇祥粲缤纷，",
            "和气寔充塞。",
            "芳甸荐神龟，",
            "南郊醴泉溢。",
            "庆云丽层霄，",
            "膏露时委积。",
            "赤麟与紫凤，",
            "文采何辉奕。",
            "维兹邹鲁区，",
            "神禹所经画。",
            "地灵协坤珍，",
            "光气常閟匿。",
            "萃精毓仁兽，",
            "于以符至德。",
            "祥飙振丛薄，",
            "瑞采动厓壁。",
            "神明为呵护，",
            "民庶惊辟易。",
            "二虎从左右，",
            "驯狎如服役。",
            "及兹应时至，",
            "入献彤墀侧。",
            "猊首而虎躯，",
            "黑章而质白。",
            "般般云霞文，",
            "粲粲雪霜色。",
            "双瞳夹明镜，",
            "紫电光相射。",
            "尾长倍其身，",
            "墨花绚胸臆。",
            "初阳发光彩，",
            "清冰助标格。",
            "生刍足不践，",
            "生物性不食。",
            "俯仰帖不惊，",
            "举动甚安适。",
            "回翔荷恩宠，",
            "天颜惟咫尺。",
            "率舞同百兽，",
            "跄然中仪则。",
            "群臣拜且抃，",
            "圣情倍欢怿。",
            "缅思仁兽瑞，",
            "旷世斯一获。",
            "周南托佳咏，",
            "千古垂简籍。",
            "自从三代降，",
            "兹事遂寥寂。",
            "我皇继天位，",
            "功烈超古昔。",
            "往年致嘉祥，",
            "来献自藩国。",
            "兹晨忽再睹，",
            "奇异诚难测。",
            "自非神圣功，",
            "上瑞何由得。",
            "我皇乃弗居，",
            "诚心愈谦抑。",
            "兢业同禹舜，",
            "罔敢怠朝夕。",
            "微臣迩清光，",
            "谬沗承明直。",
            "愧乏班马资，",
            "献纳鲜裨益。",
            "耿耿怀丹忠，",
            "再拜陈悃愊。",
            "皇图万姬周，",
            "历年逾八百。",
            "圣寿天地俱，",
            "宝祚绵万亿。",
            "作诗谐颂声，",
            "庶以播无极。"
        ]
    },
    {
        "类型": [
            "节日、节气/五月"
        ],
        "古诗名": "余傍资水溯流采金遂穷序水之源贪其山水或冒雨陵雪坐卧松泉至数日不返受障气饮毒泉前后历年至戊申夏五又泛洞庭浮沅遍涉辰鼎渐诸水水中大洲率新淤水皆有毒居之者辄病疟余亦染焉客益阳就医六月廿七日日加申见一人杂诸人中但有身首无腰足问左右皆不见乃鬼也至七月朔酉时若虢太子之尸蹶者炊许觉魂游空虚中余素有离魂病然尚知魂与我为对待者此日则不知有我嗒然若丧其一乃真死也左右疾呼之以千数始苏心先明目乍黑乍明又良久口始能言他医皆逡巡谢不能为方客言胡鹤山司马文忠之族侄而定臣农部之季父行定臣善视之是有吏材以局干自憙不肯以医名然实良医君于胡累世通家又以定臣请宜可致君急迎勿失俄而鹤山至则予柴胡汤数十服遂大愈偶有小翻覆服西洋金鸡纳霜二三丸即差不为钜害矣余素不信鬼乃今得见所未见知唐桑艾可以佐余驳神灭论又最不信吾华医药以为至诬妄乃躬获其效一旦而发余之墨守者二乃为诗颂胡司马且志余知天下之理之不广摄生穷理之士勿河汉斯言",
        "作者": "曾广钧",
        "朝代": "清末民国初",
        "内容": [
            "成贷相兼任两行，",
            "摄生偶贷病随成。",
            "文忠世德曾医国，",
            "犹子殊材复擅名。",
            "池上得方虽髣髴，",
            "齐中为吏本廉平。",
            "比来徐令无人佞，",
            "我欲黄金铸子卿。"
        ]
    },
    {
        "类型": [
            "节日、节气/五月"
        ],
        "古诗名": "余傍资水溯流采金遂穷序水之源贪其山水或冒雨陵雪坐卧松泉至数日不返受障气饮毒泉前后历年至戊申夏五又泛洞庭浮沅遍涉辰鼎渐诸水水中大洲率新淤水皆有毒居之者辄病疟余亦染焉客益阳就医六月廿七日日加申见一人杂诸人中但有身首无腰足问左右皆不见乃鬼也至七月朔酉时若虢太子之尸蹶者炊许觉魂游空虚中余素有离魂病然尚知魂与我为对待者此日则不知有我嗒然若丧其一乃真死也左右疾呼之以千数始苏心先明目乍黑乍明又良久口始能言他医皆逡巡谢不能为方客言胡鹤山司马文忠之族侄而定臣农部之季父行定臣善视之是有吏材以局干自憙不肯以医名然实良医君于胡累世通家又以定臣请宜可致君急迎勿失俄而鹤山至则予柴胡汤数十服遂大愈偶有小翻覆服西洋金鸡纳霜二三丸即差不为钜害矣余素不信鬼乃今得见所未见知唐桑艾可以佐余驳神灭论又最不信吾华医药以为至诬妄乃躬获其效一旦而发余之墨守者二乃为诗颂胡司马且志余知天下之理之不广摄生穷理之士勿河汉斯言_2",
        "作者": "曾广钧",
        "朝代": "清末民国初",
        "内容": [
            "楚客从来住药房，",
            "何来一竖试医王。",
            "自腰可见吾其霸，",
            "消瘅加寒候且狂。",
            "南斗仙人闻鬼哭，",
            "长沙太守有神方。",
            "海霜更进金鸡纳，",
            "甲作腾兰食不祥。"
        ]
    },
    {
        "类型": [
            "节日、节气/元日"
        ],
        "古诗名": "今陕甘总制杨石泉尚书卸署福州将军由闽航海莅沪令于军中曰浮江沂汉车骑出潼关度岁西安弭节兰州于时江淮瓯越文武千人云集海上鹤盖成阴候公前旌久矣至顾念边陲汲汲西迈飙轮不灭火虎士不解剑江苏候补道聂仲芳丈时铸后膛钢炮方为中华创制请公视始允为一日之留广钧晋谒于江南制造局以威毅命亦申攀辕之请公出诏书及枢王手书以示乃知风雨驰驱不避艰险敬天子命重边务也孔子之不俟驾诗人之赋出车胥此意也广钧以诗受知于公因广其意为诗以献",
        "作者": "曾广钧",
        "朝代": "清末民国初",
        "内容": [
            "陇首冰宽羁客怨，",
            "忽闻吉语兴遥增。",
            "望君若岁来何暮，",
            "泽我如春别未能。",
            "犹记从容谈转漕，",
            "尚承宏奖许传灯。",
            "于今不许吟丛桂，",
            "又得新篇上锦绫。"
        ]
    },
    {
        "类型": [
            "节日、节气/元日"
        ],
        "古诗名": "今陕甘总制杨石泉尚书卸署福州将军由闽航海莅沪令于军中曰浮江沂汉车骑出潼关度岁西安弭节兰州于时江淮瓯越文武千人云集海上鹤盖成阴候公前旌久矣至顾念边陲汲汲西迈飙轮不灭火虎士不解剑江苏候补道聂仲芳丈时铸后膛钢炮方为中华创制请公视始允为一日之留广钧晋谒于江南制造局以威毅命亦申攀辕之请公出诏书及枢王手书以示乃知风雨驰驱不避艰险敬天子命重边务也孔子之不俟驾诗人之赋出车胥此意也广钧以诗受知于公因广其意为诗以献_2",
        "作者": "曾广钧",
        "朝代": "清末民国初",
        "内容": [
            "中兴骏业出儒家，",
            "拜命天南几岁华。",
            "十道军书费神笔，",
            "八旗劲旅肃鸣笳。",
            "楼船横海心何壮，",
            "戈戟摩云气不哗。",
            "万里关河连朔漠，",
            "多君风雪走轻车。"
        ]
    },
    {
        "类型": [
            "节日、节气/八月"
        ],
        "古诗名": "日升霞举诗为邑侯裒谷孙公览揆而赋也侯以壬戌秋八月分城南海以乙丑秋八月课绩罗浮时都御史台御史台未获交承故侯之最未上而玺书未报八之日则侯之览揆也罗浮之父老子弟一则以喜矣吉祥善事巧于相值如此惟侯以文事饰吏治以美意行良法求之两汉文苑循吏传中业已前无古人不肖萱尝以三曹抱关于侯之德里缟带之欢盖世讲焉故侯式庐则停镳辍轭问俗则解带开襟东阁吟花有简必授南楼对月无酒不同形骸尽捐肝胆相照盖谊为君民恩为父子矣去岁是日侯方校士棘闱康爵未举间者犬马之辰侯辄先施珠玉以勖蒲柳而贲衡茅既非捐麋所能明报萱更自念西园高枕卒岁优游非侯之赐不及此故尝为侯赋省耕诗及问水歌以副名山备采风者是役也敢复以瓦砾形秽自外乎乃鼓腹而歌从诸父老子弟之后若徵书一下则岘首之碑尚濡毫俟焉",
        "作者": "张萱",
        "朝代": "明末清初",
        "内容": [
            "八月八日秋正新，",
            "月雄酉仲长庚明。",
            "喜闻千秋之节后三日，",
            "元成节前一日天生中。",
            "罨画溪头拥浮玉，",
            "四安八座钟灵淑。",
            "九龙东走笠泽西，",
            "狼北狐南光煜煜。",
            "栏干三百真垂虹，",
            "谁挹金波濯玉龙。",
            "角亢仙人坐奎壁，",
            "前身子乘今兴公。",
            "应期名世由天锡，",
            "五百年来侯即一。",
            "金声曾赋赤城霞，",
            "绛帐曾传田氏易。",
            "凌云彩笔正翩翩，",
            "掉鞅文坛四十年。",
            "五车已饱三馀力，",
            "一日能操万古权。",
            "摩天忽取斜飞势，",
            "吏隐罗浮疑玩世。",
            "轶尘神骏旋蚁封，",
            "览德祥鸾栖野枳。",
            "视民如子邑如家，",
            "行春不种河阳花。",
            "扫除城社绝狐鼠，",
            "耻纳沟壑驱龙蛇。",
            "最奏循良逢览揆，",
            "赫赫玺书天上至。",
            "郎星光并寿星高，",
            "象岭骊峰团紫气。",
            "五色云中四百君，",
            "骖鸾驾鹤乘飙轮。",
            "一君为侯祝一岁，",
            "华封三祝何足云。",
            "雨露桑麻春百里，",
            "壤父康衢歌乐只。",
            "已知遐算寿如山，",
            "祇是一官清似水。",
            "官清似水乐难支，",
            "更进榕溪水一卮。",
            "飧冰茹檗兮，",
            "肺腑不受一尘染。",
            "寝昌寝炽兮，",
            "斯年亿万以为期。",
            "西园遗老九顿首，",
            "请诵日升霞举诗。"
        ]
    },
    {
        "类型": [
            "节日、节气/八月"
        ],
        "古诗名": "读旌柏堂录为陆贞姑七十寿赋贞姑今宪副廉石陆公之姑也姑年十六归同邑参知冯公皋谟之子曰春旸甫期春旸逝姑举遗腹子五岁亦夭姑投缳触棺誓殉地下左右力护视始免参知公伤其志欲为择嗣无可择者乃以幼女为姑之女是贞姑以小姑为女亦为子也盖义起矣参知公曰小姑长唯妇择婿婿之于是宪副公为贞姑之婿宪副公郎水部日辄疏贞姑之节以闻得报表闾称贞姑云岁甲戌姑年七十矣八月既望为设帨之辰宪副公适以入贺过里乃索拙句为寿不得辞敢以三章侑勺者",
        "作者": "张萱",
        "朝代": "明末清初",
        "内容": [
            "终身从一报重泉，",
            "难老应知锡自天。",
            "表宅不须烦沛相，",
            "陈情今幸有阿玄。",
            "星轺嵩祝金华殿，",
            "昼锦尊开玉润筵。",
            "共羡未亡人匪石，",
            "不磷完节自长年。"
        ]
    },
    {
        "类型": [
            "节日、节气/八月"
        ],
        "古诗名": "读旌柏堂录为陆贞姑七十寿赋贞姑今宪副廉石陆公之姑也姑年十六归同邑参知冯公皋谟之子曰春旸甫期春旸逝姑举遗腹子五岁亦夭姑投缳触棺誓殉地下左右力护视始免参知公伤其志欲为择嗣无可择者乃以幼女为姑之女是贞姑以小姑为女亦为子也盖义起矣参知公曰小姑长唯妇择婿婿之于是宪副公为贞姑之婿宪副公郎水部日辄疏贞姑之节以闻得报表闾称贞姑云岁甲戌姑年七十矣八月既望为设帨之辰宪副公适以入贺过里乃索拙句为寿不得辞敢以三章侑勺者_2",
        "作者": "张萱",
        "朝代": "明末清初",
        "内容": [
            "白发贞媛寿古稀，",
            "高秋宝婺鉴空帷。",
            "称觞喜见堂前婿，",
            "御食何殊膝下儿。",
            "早寡陶婴黄鹄赋，",
            "靡他齐女柏舟诗。",
            "千秋三节姑为最，",
            "特拜恩旌著一时。"
        ]
    },
    {
        "类型": [
            "节日、节气/冬至"
        ],
        "古诗名": "上高赵宰同叔遗以诚斋集开卷偶见答徐宋臣监丞书云来帖告诉门生排根尝闻前辈谓受人之恩而不忘者为子必孝为臣必忠盖推是心而信其人也又闻惟以怨报德者为不可测盖以有人之形者必有人之情也故卢杞之于颜公敏中之于文饶之奇之于永叔邢恕之于君实孰测其报恩一至此极哉昔孟尝君有一客孟尝遇之甚厚而客每毁孟尝或问其故客曰人皆誉君而我独毁人必以我为小人而以君为长者此吾所以报君也前五子者其意将无出于此欤至如逄蒙杀羿之事孟子不责蒙而责羿然则先生之与门生其责果谁在哉或掩卷有感因笔纪意复䌷绎身履者以补其阙凡四十韵",
        "作者": "岳珂",
        "朝代": "南宋",
        "内容": [
            "古人忠与孝，",
            "不在工报恩。",
            "如水日夜东，",
            "岂必同一源。",
            "堂堂颜鲁公，",
            "舐血来平原。",
            "鬼质不知何，",
            "几作绝吭魂。",
            "大中白丞相，",
            "昔蹑卫国门。",
            "幻作万羊梦，",
            "投畀朱崖村。",
            "奇谤及师友，",
            "躗言动君尊。",
            "匪但死不瞑，",
            "大是生无根。",
            "我尝究初终，",
            "要亦无足论。",
            "或以里言掇，",
            "或趣主意奔。",
            "或从谈笑生，",
            "或即利欲昏。",
            "初亦未有心，",
            "末乃成至冤。",
            "青简玷齿颊，",
            "至今犹啍啍。",
            "傥无魏阙恋，",
            "谁使舌莫扪。",
            "森淅起奉册，",
            "片顷那容存。",
            "床笫本无从，",
            "何物能轾轩。",
            "脂垢亦易辨，",
            "谁解洿玙璠。",
            "如彼孟尝客，",
            "亦已悔而反。",
            "正比萧相系，",
            "慰拊聊春温。",
            "五人皆有为，",
            "评订何必繁。",
            "之子独嗟事，",
            "画牢讯书爰。",
            "反覆蹈生死，",
            "呵嘘变寒暄。",
            "秋毫无所取，",
            "可验牍背翻。",
            "自言复自渝，",
            "洗垢亦不痕。",
            "堂帖写元奏，",
            "别白如珉琨。",
            "渠知褫鞶枉，",
            "端由吠声喧。",
            "天定能胜人，",
            "白日开戴盆。",
            "只于揭纸间，",
            "了了穷所元。",
            "不特玷尽磨，",
            "那复恨可吞。",
            "但观斯人心，",
            "虽踵五子跟。",
            "居然蚤虱微，",
            "而比蛇与蚖。",
            "抑观诚斋书，",
            "理到词不烦。",
            "有形斯有情，",
            "相比如篪埙。",
            "而于五子中，",
            "乃复加诈谖。",
            "旋观逄与羿，",
            "端在友弗抡。",
            "毁玉自出柙，",
            "扣金能反辕。",
            "割席怀共耕，",
            "知几当赐膰。",
            "齰舌漫尔为，",
            "揩眵愧吾惛。",
            "正须起九京，",
            "相与浇一尊。",
            "江湖两相忘，",
            "再拜师至言。"
        ]
    },
    {
        "类型": [
            "节日、节气/寒食"
        ],
        "古诗名": "乙丑春二月二十有四日邑侯裒谷孙公有事罗浮同社诸君子偕集江上小堂举酒相贺夫劝课农桑巡行阡陌辟草莱以正疆界蒐伏慝而饬干掫此循良实政开邑以来二百五十馀年所未有也遂相与绘图授简侈为诗歌以副野史公复取道于先司徒东皋别业驻辔于先仲第□子二石山房盖有谋野则获之思焉萱乃携子及孙炊脱粟酾茅柴以窥马足公辄欣然班荆移阴而别时余以目眚不能从公于迈为四百三十二君归石候命第以一日之长狎主齐盟敢不悉索敝赋窃附中和乐职之谊遂鼓腹而歌凡得四章以博公一笑此亦䜎然之遗音不识不知之壤父不能自藏其丑者也故从同社诸君子之请再拜捉笔以弁于简",
        "作者": "张萱",
        "朝代": "明末清初",
        "内容": [
            "行春银艾紫游缰，",
            "税驾名山问启疆。",
            "丹灶药留勾漏令，",
            "白莲花似秘书郎。",
            "琅璈夜按云和谱，",
            "铁峡朝探桂醑方。",
            "植杖白头同击壤，",
            "一时狂简尽成章。"
        ]
    },
    {
        "类型": [
            "节日、节气/寒食"
        ],
        "古诗名": "乙丑春二月二十有四日邑侯裒谷孙公有事罗浮同社诸君子偕集江上小堂举酒相贺夫劝课农桑巡行阡陌辟草莱以正疆界蒐伏慝而饬干掫此循良实政开邑以来二百五十馀年所未有也遂相与绘图授简侈为诗歌以副野史公复取道于先司徒东皋别业驻辔于先仲第□子二石山房盖有谋野则获之思焉萱乃携子及孙炊脱粟酾茅柴以窥马足公辄欣然班荆移阴而别时余以目眚不能从公于迈为四百三十二君归石候命第以一日之长狎主齐盟敢不悉索敝赋窃附中和乐职之谊遂鼓腹而歌凡得四章以博公一笑此亦䜎然之遗音不识不知之壤父不能自藏其丑者也故从同社诸君子之请再拜捉笔以弁于简_2",
        "作者": "张萱",
        "朝代": "明末清初",
        "内容": [
            "逐队云山夹路花，",
            "春风先到野人家。",
            "瓦盘鸡黍儿孙见，",
            "野茇壶箪父老遮。",
            "单车不惮缘千亩，",
            "一发惊看有五豝。",
            "笑憩甘棠无讼听，",
            "独携䌽笔染丹霞。"
        ]
    },
    {
        "类型": [
            "节日、节气/寒食"
        ],
        "古诗名": "乙丑春二月二十有四日邑侯裒谷孙公有事罗浮同社诸君子偕集江上小堂举酒相贺夫劝课农桑巡行阡陌辟草莱以正疆界蒐伏慝而饬干掫此循良实政开邑以来二百五十馀年所未有也遂相与绘图授简侈为诗歌以副野史公复取道于先司徒东皋别业驻辔于先仲第□子二石山房盖有谋野则获之思焉萱乃携子及孙炊脱粟酾茅柴以窥马足公辄欣然班荆移阴而别时余以目眚不能从公于迈为四百三十二君归石候命第以一日之长狎主齐盟敢不悉索敝赋窃附中和乐职之谊遂鼓腹而歌凡得四章以博公一笑此亦䜎然之遗音不识不知之壤父不能自藏其丑者也故从同社诸君子之请再拜捉笔以弁于简_3",
        "作者": "张萱",
        "朝代": "明末清初",
        "内容": [
            "踏残芳草破苍烟，",
            "出舍春郊春更妍。",
            "山泽可能容伏莽，",
            "芮虞从此有间田。",
            "拍肩挹袖披金简，",
            "选石题诗啖玉延。",
            "卒岁优游真再造，",
            "西园安枕老顽仙。"
        ]
    },
    {
        "类型": [
            "节日、节气/寒食"
        ],
        "古诗名": "乙丑春二月二十有四日邑侯裒谷孙公有事罗浮同社诸君子偕集江上小堂举酒相贺夫劝课农桑巡行阡陌辟草莱以正疆界蒐伏慝而饬干掫此循良实政开邑以来二百五十馀年所未有也遂相与绘图授简侈为诗歌以副野史公复取道于先司徒东皋别业驻辔于先仲第□子二石山房盖有谋野则获之思焉萱乃携子及孙炊脱粟酾茅柴以窥马足公辄欣然班荆移阴而别时余以目眚不能从公于迈为四百三十二君归石候命第以一日之长狎主齐盟敢不悉索敝赋窃附中和乐职之谊遂鼓腹而歌凡得四章以博公一笑此亦䜎然之遗音不识不知之壤父不能自藏其丑者也故从同社诸君子之请再拜捉笔以弁于简_4",
        "作者": "张萱",
        "朝代": "明末清初",
        "内容": [
            "芙蓉万片碧氛氲，",
            "一骑言从四百君。",
            "竹下停镳因问俗，",
            "溪边洗盏复论文。",
            "蓘穮已慰篝车祝，",
            "游豫能同鹿豕群。",
            "为报省耕还省敛，",
            "更期携手蹑飞云。"
        ]
    },
    {
        "类型": [
            "节日、节气/清明"
        ],
        "古诗名": "近日见此德之所以不进者只是此心原不洁静故欲来染之是以未得清明潇洒之乐因思程子云凡有意向皆是欲欲心甚惕然每念平时作诗文著述欲自见之于世周理人事欲得而不失者皆是欲也方欲打点搜出一洗而空之而伦樾溪适柬至云昨梦有司为子起牌坊先拟行道二字为扁仆不可乃以无欲扁之噫岂天意有造于予乎哉夫无欲之义周子为以学圣之要而程子又发明之可谓尽矣吾人循此自立乃圣贤之正脉路也因作诗以答于樾溪复以自警云",
        "作者": "王渐逵",
        "朝代": "明",
        "内容": [
            "神明自灵彻，",
            "邪欲乃玷之。",
            "上圣本不染，",
            "晶晶著先几。",
            "中贤一以涅，",
            "先濯乃其宜。",
            "须臾岂容间，",
            "其功在缉熙。",
            "寡之以又寡，",
            "无欲成镃基。",
            "无无复无无，",
            "至一以为期。",
            "天地得此一，",
            "贞观陶化机。",
            "圣人合其德，",
            "位育夫何疑。",
            "托梦有深造，",
            "上帝岂吾欺。",
            "所欲不在多，",
            "二三已云岐。",
            "所同即是欲，",
            "程氏真吾师。",
            "感君敦夙好，",
            "功磋及其时。",
            "作诗以自佩，",
            "顾諟常在兹。"
        ]
    }
]